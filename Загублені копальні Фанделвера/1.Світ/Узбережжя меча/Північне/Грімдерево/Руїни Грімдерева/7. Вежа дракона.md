Раніше ця вежа була домівкою людського чарівника, що загинув у бою з попеловими зомбі, які захопили Грімдерево тридцять літ тому назад.
>[!note]+
>На вершечку пагорба розташувалася кругла вежа, до якої прилягає невеликий котедж. Обидві споруди мають доволі непоганий стан, хоча дах вежі наполовину зруйнований. Вхід до котеджу веде через двері, а стіни башти прикрашають кілька бійниць. Важко не помітити, що в цій ділянці панує зловісна тиша, а повітря насичує їдкий, неприємний запах.
>
>Поруч із входом розпласталися два трупи потворних велетенських павуків, яких, очевидно, хтось сюди притягнув. Їхні тіла — роздуті, зморщені й вкриті пухирями, і схоже на те, що їх добряче пошарпав якийсь великий звір.

Не так давно в цій вежі оселився молодий зелений дракон на ім’я Отруйний Іклань, який пролітав над Грімдеревом, шукаючи в Неназимному лісі гідне місце для свого лігва. Понівечені велетенські павуки — це колишні мешканці вежі, яких прикінчив дракон, коли трощив дах, пробираючись у башту. Після цього Отруйний Іклань вів себе досить тихо.

**Вежа**. У цьому приміщенні з високими 40-футовими стінами живе дракон. Уздовж стін, по колу прямують сходи, піднімаючись до зруйнованого даху, крізь який дракон легко може потрапити у свій новий дім. Від обвалу вежу рятують товсті дерев’яні балки, що навхрест перетинають її в кількох місцях.

Отруйний Іклань не покине своє лігво без бою, однак щойно персонажі опустять до половини його очки здоров’я, він видереться на верхівку вежі та полетить геть.

**Котедж**. Поміж вкритих пилом і павутинням меблів цього будинку немає нічого цінного. Якщо персонажі надмірно шумітимуть тут, дракон почує їх та підготується до протистояння.

## Скарби
На підлозі всередині вежі лежить розбита дерев’яна скриня, що містить останні скарби померлого чарівника: 800 см, 150 зм, чотири срібні келихи, інкрустовані місячними каменями (60 зм кожен), сувій туманного кроку та сувій удару блискавиці. Отруйний Іклань проводить немало часу, жадібно захоплюючись цими скарбами. 

Втім, дракон геть не помітив найціннішого скарбу. Під купою монет лежить вкрита іржею бойова сокира дворфського виробництва. Рунами на дворфській мові на головці сокири викарбувано слово «Колун», і її поржавілість — оманлива. Колун — це бойова сокира +1, яка автоматично завдає свої максимальні ушкодження, коли влучає по істоті-рослині або предмету, зробленому з дерева. Творцем сокири був дворфський коваль, що ворогував з дріадами лісу, де він запасався дровами. Той, хто носить цю сокиру, завше почуватиме тривогу, подорожуючи лісистою місцевістю.

## Нагородження очками досвіду
Розподіліть між персонажами порівну 2000 ОД, якщо їм вдалося прогнати Отруйного Ікланя. Зважаючи на їхній рівень, персонажам навряд чи вдасться вбити дракона, однак у такому разі розподіліть між ними 3900 ОД.