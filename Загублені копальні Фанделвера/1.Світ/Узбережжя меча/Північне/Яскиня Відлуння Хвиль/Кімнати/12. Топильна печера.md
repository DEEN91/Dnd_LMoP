Як і печера з грибами з ділянки 8, це приміщення також ускладнило просування Нецнара до своєї цілі, Кузні Заклинань (ділянка 15). Дроу досі розробляє план, як обійти сторожову нежить цієї ділянки.

>[!info]
>Значну частину цієї величезної печери займає доменна піч і механічні міхи, що приводяться в рух водяним колесом. Піч холодна й почорніла, поряд розміщені купи вугілля та візки з неочищеною рудою. Водяне колесо перекриває пересохлий канал десятифутової ширини, висічений у кам’яній підлозі. Звідси ведуть геть три виходи: на заході, на півдні та на сході. Спустошений канал прямує з півночі на схід.
>
>Де-не-де розкидані здряхлявілі трупи — не більше дюжини осіб. Ці полеглі дворфи й орки досі одягнені в залишки своїх обладунків. Над усім цим видовищем у повітрі ширяє оповитий зеленим полум’ям череп.

Вісім убитих вояків-дворфів — це зомбі. Вони встануть і нападуть на будь-яку живу істоту, що зайде в цю печеру, однак вони не стануть довше 1 раунду переслідувати тих, хто покине це приміщення. Окрім цього, дану ділянку охороняє значно розумніша нежить — вогнистий череп. Ця істота колись служила людським чарівникам, що уклали союз із дворфами та гномами Фанделвера, і вона й донині слідує давнім настановам, проганяючи непроханих гостей.

Ця дивовижна печера колись була серцем добувних робіт Яскині Відлуння Хвиль. Дворфи плавили тут добуту руду, очищаючи її та виробляючи зливки з золота, срібла й платини. Гірники створили канал, що скеровував сюди потік води з ділянки 18 і приводив у рух водяне колесо. Колесо змушувало надуватися величезні міхи, що живили полум’я в печі.

Дно каналу знаходиться на 5 футів нижче рівня навколишньої підлоги, і жодні перевірки характеристик не потрібні, аби вилізти з нього чи спуститися туди. Персонажі можуть піти уздовж каналу на північ або на схід, але в місцях, де канал покидає цю печеру, його стіни мають висоту всього 5 футів.