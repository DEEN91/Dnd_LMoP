Стани всіляко впливають на здатності істоти та можуть виникати внаслідок заклинань, класових здібностей, атак чудовиськ або інших ефектів. Більшість станів, наприклад «осліплений», несуть шкоду, проте є й такі, як «невидимий», що бувають надзвичайно корисними.

Стан триває доти, доки його не скасують (стан «навкарачки», наприклад, можна скасувати, просто вставши на ноги) або доки не скінчиться ефект, який наклав цей стан.

Якщо декілька ефектів накладають на істоту один і той же стан, кожен з них матиме власну тривалість, однак ефекти стану не примножуються. Істота або має стан або ні.

Далі описані умови, яких істота мусить дотримуватися, коли перебуває в тому чи іншому стані.
## Знерухомлений
- Швидкість знерухомленої істоти дорівнює 0 і вона не отримує жодних привілеїв від бонусів до швидкості.
- Кидки атаки по цій істоті робляться з перевагою, а її кидки атаки по інших відбуваються з перешкодою.
- Істота робить з перешкодою спроби рятунку Спритності.

## Навкарачки
- Істота, що перебуває навкарачки, може пересуватися лише плазуючи, доки не встане на ноги, скасовуючи на собі цей стан.
- Істота робить з перешкодою кидки атаки.
- Кидки атаки по цій істоті робляться з перевагою, якщо нападник перебуває в межах 5 футів від неї. У всіх інших випадках кидки атаки по ній робляться з перешкодою.

## Наляканий
- Доки джерело переляку наляканої істоти знаходиться в межах її огляду, вона робить з перешкодою перевірки характеристик і кидки атаки.
- Істота не може добровільно пересуватися в напрямі джерела свого переляку.

## Невидимий
- Невидиму істоту неможливо побачити без допомоги магії чи особливих чуттів. При визначенні переховування вважається, що така істота перебуває у сильно затьмареній області. Місцезнаходження такої істоти можна визначити по шуму або слідах, які вона залишає.
- Кидки атаки по цій істоті робляться з перешкодою, а її кидки атаки по інших відбуваються з перевагою.

## Недієздатний
- Недієздатна істота не може виконувати дії та реакції.

## Непритомний
- Непритомна істота є недієздатною, вона не спроможна пересуватись і розмовляти, а також не усвідомлює свого оточення.
- Істота випускає з рук усе, що тримає, та падає навкарачки.
- Істота автоматично провалює всі спроби рятунку Сили і Спритності.
- Кидки атаки по цій істоті робляться з перевагою.
- Усі атаки, що влучають по цій істоті, вважаються критичними влучаннями, якщо атакуючий перебуває в межах 5 футів від неї.

## Оглухлий
- Оглухла істота нічого не чує та автоматично провалює всі перевірки характеристик, що покладаються на слух.

## Осліплений
- Осліплена істота нічого не бачить і автоматично провалює всі перевірки характеристик, що покладаються на зір.
- Кидки атаки по такій істоті робляться з перевагою, а її кидки атаки по інших відбуваються з перешкодою.

## Отруєний
- Істота робить з перешкодою кидки атаки та перевірки характеристик.

## Ошелешений
- Ошелешена істота є недієздатною (дивіться стан), вона не спроможна пересуватись і розмовляє, затинаючись. 
- Істота автоматично провалює всі спроби рятунку Сили та Спритності.
- Кидки атаки по такій істоті робляться з перевагою.

## Паралізований
- Паралізована істота є недієздатною, вона неспроможна пересуватись і розмовляти.
- Істота автоматично провалює всі спроби рятунку Сили та Спритності.
- Кидки атаки по такій істоті робляться з перевагою.
- Усі атаки, що влучають по цій істоті, вважаються критичними влучаннями, якщо атакуючий перебуває в межах 5 футів від неї.

## Приворожений
- Приворожена істота не може атакувати свого приворожувача чи націлювати на нього шкідливі здібності або магічні ефекти.
- Приворожувач цієї істоти робить з перевагою перевірки характеристик для соціальної взаємодії з нею.

## Скам’янілий
- Скам’яніла істота, разом з усіма немагічними предметами, які вона тримає або носить на собі, перетворюється в тверду, неживу речовину (зазвичай камінь). Її вага збільшується в 10 разів і вона припиняє старіти.
- Істота є недієздатною, вона не спроможна пересуватись і розмовляти, а також не усвідомлює свого оточення.
- Кидки атаки по цій істоті робляться з перевагою.
- Істота автоматично провалює всі спроби рятунку Сили та Спритності.
- Істота має опірність до усіх видів ушкоджень.
- Істота отримує імунітет до отрут і хвороб, а всі отрути й хвороби, що діяли на неї до появи цього стану, призупиняються, однак не знешкоджуються.

## Схоплений
- Швидкість схопленої істоти дорівнює 0 і вона не отримує жодних привілеїв від бонусів до швидкості.
- Цей стан припиняється, щойно істота, котра її схоплювала, стає недієздатною.
- Цей стан також припиняється, якщо певний ефект змушує схоплену істоту покинути межі досяжності істоти або ефекту, що її схоплювали: наприклад, коли істоту відкидає геть заклинанням громова хвиля.