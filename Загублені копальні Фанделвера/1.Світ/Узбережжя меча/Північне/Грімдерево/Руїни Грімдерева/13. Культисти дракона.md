Організація під назвою «Культ Дракона» прагне укласти союз із наймогутнішими драконами Узбережжя Меча. Культисти прибули до Грімдерева, дізнавшись про молодого зеленого дракона, що тут оселився, і наразі вичікують слушного моменту, аби наблизитися та запропонувати йому союз. Вони спостерігають за драконом здалеку, вивчаючи його характер і потреби.

>[!note]+
>На перший погляд, ця самотня хатина схожа на звичайний опустілий дім. Однак усі двері й вікна будинку наглухо зачинені.

Двері до будинку заблоковані зсередини, але їх можна вибити успішною перевіркою Сили з ҐС 20. Щоб вибити зачинені зсередини віконниці, потрібно зробити успішну перевірку Сили з ҐС 15.

Усередині хатини ховаються шість людських культистів. Четверо стоять на сторожі (по двоє в кожній кімнаті), а інші спочивають у більшому приміщенні. Культисти вдягнені у чорні плащі, розрізані так, аби нагадувати крила дракона, а також чорні шкіряні маски зі стилізованими драконячими рогами. У додаток до спільної мови, ці культисти також розмовляють драконівською.

У кожній кімнаті будинку панує пил і павутиння. З меблів тут є лише невелика грубка, стіл, два стільці та кілька ліжок.

## Гра ролей культистів
Культисти не хочуть ні з ким битися й передусім прагнуть, аби їх залишили в спокої. Ватажком цієї групи є підступний і амбітний молодик Фаврик, який сподівається швидко піднятися вгору по кар’єрній драбині, домовившись про союз із зеленим драконом Фаврикові побратими не розділяють його амбіцій, тому кинуться навтікача, щойно лідера буде ув’язнено чи вбито.

Якщо персонажі заведуть з культистами діалог, Фаврик розповість, що вони прибули сюди для перемовин із зеленим драконом (він не знає драконового імені). Якщо персонажів зацікавить ідея переговорів, Фаврик запропонує їм об’єднати зусилля. Та насправді він хоче принести персонажів у жертву драконові, і щойно розпочнеться бій, культисти стануть на бік крилатого звіра.

## Скарби
У головній кімнаті Фаврик тримає скарбничку, що містить дарунки для зеленого дракона: три діаманти (100 зм кожен). Він також носить у себе на шиї закоркований флакон із настійкою польоту.

## Нагородження очками досвіду
Розподіліть між персонажами порівну 150 ОД, якщо вони переможуть або проженуть культистів.